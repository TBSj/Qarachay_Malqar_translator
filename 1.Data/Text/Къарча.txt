2. КЪАРЧА
Батыр Къарча Къарачайны башы эди,
Аны юйю къара сослан ташдан эди.

Халкъы бла Уллу Басханда жашай эди,
Будай, арпа, тары, сюрюп ашай эди.

Къыйынлыкъда халкъын жаудан сакълай эди, 
Юсюн тешип бир кечени жатмай эди.

Ханла, бийле чабыуулда от салсала, 
Сабанладан халкъы хайыр тапмай эди.

Къара къойну тау сыртлагъа жайгъан эди, 
Кийик эчкини, кютю этип, саугъан эди.

Аскер жыйып, Къайтукълары келгенелле,
Аны тауда жашагъанын билгенелле.

Чурум излеп, Къайтукъ улу жатмай эди, 
Къарча, марап, анга садакъ атмай эди.

Къайтукълада залимликге ачыуланса,
Басхан суудан ары-бери атлай эди.

Бир кюн а, Къарча сабанларына барса, 
Илипин сууу кёзюне аз кёрюнюп:

«Не болгъанды?» — деп, сора алгъа къараса, 
Тура эди ол ортасындан бёлюнюп.

Къайгъы этип къарагъанда уа, не кёрдю? — 
Къайтукъланы Сары Асланбекни аскери

Тёбен тардан жетип келе эди, юрюлюп.
Ол заманда Къарча ма алай айтханды:

— Эй, мен ёллюкме, сизни бла кюрешип! 
Мен бералмам, жаным саулай, Басханда 
Элими сизге, туура эки юлешип.

Сизден къачып, тау тюбюне киргенбиз, 
Энди, кюрешмей, былайда къоюгъуз.

Аскер кюч бла хорлап, алабыз десегиз, 
Бир да болмаз сизни атланнган жолугъуз.

Къайтукъ улу Къарчаны айтхан сёзлерин 
Не азчыкъ да ариу, къабыл кёрмеди.

Батыр Къарча, алай болса да, алагъа 
Не адамын, не да малын бермеди.

Алайда къазауат башладыла, урушуп, 
Къылычланы бир бирине тутушдуруп.

Ёзенлени бир бирине бурушдуруп, 
Зорчуланы уруп, жыгъып, къурушдуруп.

Къайтукъ аскерле ызларына къачдыла, 
Сауутларын атып-атып, тас болуп.

Сауутланы Басхан элине чачдыла,
Къарча женгди ол урушда, баш болуп.

Къайтукълары Къарча бла жарашыргъа 
Дагъыда кёп келечиле иелле,

Жарашмаса, алай хапар берелле:
Энтда ала урушургъа сюелле.

Къарча айтды: «Огъай, энди жарашалмам, 
Къайтукъ улуна мен жесирле бералмам.

Алай айтып, бизге келген кишини,
Къонакъ этип, къонакъ кибик кёралмам,

Къабартыдан манга келсе жюз киши,
Тау элледен мен бир адам бералмам.

Сауут тута билед бизде эр киши, 
Артыкълыкъгъа мен, айхай да, тёзалмам».

Къайтукълары, келип бир кюн къонакъгъа, 
Кёп къаралла — Къарча жокъ эди элинде,

Къайтукъланы алларына къабакъдан 
Боташ чыкъды, сауутлары — белинде:
— Не керекди, къабарты бийле, сизге? 
Къайтукъ улу алай айтып сёлешди:
— Мал беригиз, жасакъ беригиз бизге.

Боташ, былай айтып, жууап бергенди:
— Къайтукъ улу, Къарча уугъа кетгенди,

Къарча бюгюн элде жокъду, билесиз,
Элни манга аманат этгенди, кёресиз.

Къарча болмай, санга жууап бералмам,
Ол сёзюнгю бир да къабыл кёралмам.

Къой, жюйюсхан! Бизни бла кюрешме, 
Хорларма деп, бизни бла демлешме!

Тюзде къоймай, тау тюбюне жыйгъансыз, 
Малыбызны тау къулакъгъа тыйгъансыз.

Биз турабыз, кече, кюн да жатмайын.
Таулагъа чачылып, бир бирибизни тапмайын...

Ала Мурат этдиле уруш ачаргъа,
Батыр Боташны къыйынлыкъгъа салыргъа.

Къарча болмай, Къарчаны элин алыргъа, 
Адамын сюрюп, юйюн, малын чачаргъа.

Алайда къазауат барды, той кибик,
Адамла жата — къырылгъан къой кибик.

Эрттенлиден кюн ортагъа уруш барды,
Анга шагъат болуп къалгъан Басхан тарды.

Къайтукъ улу онгсуз болду, кючю жетмеди, 
Батыр Боташ а бир жесир да бермеди.

Къарча, тауда ууда айлана тургъанлай, 
Къазауат баргъанын тюшюнде кёргенди.

Уучулары бла терк окъуна жетгенди,
Къылычы бла кёкде оюн этгенди.

Къарча алайда, кёк титирей, къычырды:
— Къачма, итден туугъан, керти бий эсенг!

Мынча сайын келгенинг бир болмаймыды?
Тилеп алсанг, ол ач къарнынг тоймаймыды?

Сюе эсенг, бизни хорлап, алыргъа,
Уруш бла аякъ тюпге салыргъа.

Бери айлан да, къара Басхан ауушуна, 
Тынгылачы къылычымы тауушуна!

Къачсанг да, къоймам, ызынгдан сюрюп бармай. 
Кече жукъламам, сени жанынгы алмай!

Аны эшитип, Къайтукълары кетдиле, 
Къарчадан къоркъуп, хар айтханын этдиле.

Бир кюн Къарча элден ёрге чыкъгъан эди, 
Ишлей эди, таш башында олтуруп.

Алтынлы ушкокга окъ эте эди ол,
Окъ оруннга от къуя эди толтуруп.

Къараса уа — бир кёп аскер келе эди,
Басхан тарыны жолларын къаралтып.

Сакъ къалауур къуугъун таууш бере эди, 
Сыбызгъысын согъа эди, таралтып.

Къайтукъ Къазий алай айтды шапасына:
— Къарча унамады айтханымы этерге.

Бар, нёгерле ал да, майна Къарчагъа, 
Ёгюзлеринден берсин бизге кесерге.

Сиз дагъыда алай айтыгъыз Къарчагъа: 
«Къайтукъланы кючлерин бюгюн кёрлюксе,

Сюймесенг да, ёгюзлеринги берликсе, 
Бермесенг а, ол таш башында ёллюксе!»

Алай айтып, шапасын ол жибергенди,
Шапа келип, Къарчагъа хапар бергенди.

Къарча аны сыртына къарт итни байлады, 
Къабарты бийге тийиншлиге итни сайлады.

Жюйюсхан сакълай эди ийген шапасын, — 
Ёгюзле келтирир деп, къоркъутуп, не ёлтюрюп.

Бир заманда келди жюйюсханны шапасы,
Бир уллу сер къарт итни да сыртына кётюрюп:

— Къарча санга алай айтханды, жюйюсхан: 
«Алырса, атангы жаны ючюн, ёгюзле!

Жюйюсханланы ашаулары тауукъду.
Къарт итни ашасын,— андан эсе зауукъду.

Сен сабийлигингден тауукъ шорпа бла ёсгенсе, 
Кёп онгсузну башын бу таулада кесгенсе.

Энди, былайдан кетала эсенг, къысха кет!
Къанны къайнатма, биз жоймаучубуз намыс, бет.

Энди келечи ийсенг, ариу кёралмам,
Къарт итни анга ашыгъын да бералмам.

Бу къарт итни уа баш жартысын ала бар,
Сени атанг ол Къайтукъланы Къарагъа.

Мен ыйлыгъама, бюгюн сизге бармазма,
Барсам, бойнунга къатын кёнчек байларма.

Сени бёксюнюнгю эки этип, сайларма,
Къайтукъ бийчелени ичлерине кирип, ойнарма».

Энди къатышмайбыз Къабарты бла къаугъагъа, 
Къайтукъланы кёплерин биз тынчайтдыкъ 
Къабарты бийлеге, жаным, саугъагъа.

Махтау болсун Къарча тутхан садакъгъа!
Налат болсун Къайтукъ улу налатха!

*Къарча, баям, XVI ёмюрню ахырында жашагъанды. Къарчаны бир жашы бла бир къызы болгъандыла. Жангыз жашы Жантуугъан, ууда айыу талап, ажымлы ёлгенди. Аны себепли, Къарча ёлгенден сора, Къарачай халкъны оноуу Къарчаны киеую Къырымшаухалланы бий Бекмырзагъа берилгенди. Бий Бекмырзагъа тёрт жаш туугъанды – Къамгъут, Элбуздукъ, Къаншаубий, Гилястан. Къарчаны заманында къарачайлыла Къарачайда, Басхан аузунда, Чегем тарында да жашап болгъандыла.
Басхан аузу орталыкъда болгъаны себепли, бийле анда тура эдиле. Шёндюгю чегемлиле къарачай халкъны бир бёлюмюдюле.
